נזמר נא את שיר אליפלט<br>
ונגידה כולנו בקול:<br>
כאשר עוד היה הוא רק ילד,<br>
כבר היה הוא ביש גדא גדול.<br>
בו שכנים ושכנות דיברו דופי<br>
ואמרו שום דבר לא יועיל -<br>
אליפלט הוא ילד בלי אופי,<br>
אין לו אופי אפילו במיל.<br>
<br>
אם גוזלים מידיו צעצוע,<br>
הוא נשאר מבולבל ומחייך,<br>
מחייך מבלי דעת מדוע,<br>
וכיצד ובשל מה זה ואיך.<br>
<br>
ונדמה כי סביבו, זה מוזר,<br>
אז דבר מה התרונן כה ושר.<br>
בלי מדוע ובלי כיצד,<br>
בלי היכן ובלי איך ולמה,<br>
בלי לאן ומאיזה צד,<br>
בלי מתי ובלי אן וכמה.<br>
כי סביב ככינור וחליל<br>
מנגינה מאירה, מצלצלת.<br>
אם נסביר לך מה זה יועיל,<br>
איזה ילד אתה אליפלט.<br>
<br>
בליל קרב ברעום אש מזנקת,<br>
בין אנשי הפלוגה קול עבר:<br>
העמדה הקדמית מנותקת,<br>
מלאי תחמושת אזל בה מכבר.<br>
אז הרגיש אליפלט כאילו<br>
הוא מוכרח את המלאי לחדש,<br>
וכיוון שאין אופי במיל לו,<br>
הוא זחל כך ישר מול האש.<br>
<br>
ובשובו מהומם ופצוע,<br>
התמוטט הוא, כרע וחייך.<br>
הוא חייך מבלי דעת מדוע,<br>
וכיצד ובשל מה זה ואיך.<br>
<br>
ובליבות חבריו, זה מוזר,<br>
אז דבר מה התרונן כה ושר.<br>
בלי מדוע ובלי כיצד,<br>
בלי היכן ובלי איך ולמה,<br>
בלי לאן ומאיזה צד,<br>
בלי מתי ובלי אן וכמה.<br>
מסביב ככינור וחליל<br>
מנגינה מאירה, מצלצלת.<br>
אם נסביר לך מה זה יועיל,<br>
איזה ילד אתה אליפלט.<br>
<br>
ובלילה חבוש קסדת פלד,<br>
אט ירד המלאך גבריאל,<br>
וניגש למראשות אליפלט,<br>
ששכב במשלט על התל.<br>
הוא אמר: אליפלט אל פחד,<br>
אליפלט, אל פחד וחיל ‟<br>
במרום לנו יש ממך נחת,<br>
אף שאין לך אופי במיל.<br>
<br>
זהו זמר פשוט גם תמוה,<br>
אין ראשית לו וסוף והמשך,<br>
זימרנוהו בלי דעת מדוע<br>
וכיצד ובשל מה זה ואיך.<br>
<br>
זימרנוהו כך סתם זה מוזר,<br>
כי דבר מה התרונן בו ושר...<br>
